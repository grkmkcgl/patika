                                                   Veri Biliminin Gerçekleri Yüzümüze Vurması

Veri bilimi uzaktan bakıldığında matematiksel formüller arasında geçen sıkıcı bir alan gibi gelsede çok değişik gerçekleri yüzümüze vurma konusunda 
çok iyi bir bilim dalı. Bu durum en çok Çizginin Dışındakiler adındaki kitabı okurken dikkatimi çekmişti. Kitap, Bill Gates, Steve Jobs, Joe Flom gibi bazı çok 
başarılı insanların neden bu kadar başarılı oldukları konusu üzerinde duruyor.

Yazarın verdiği örneklerden birisinde şuan adını hatırlayamadığım bir kişi ekibiyle birlikte gezerek yetenekli çocukları takip altına alıyor. Bu çocuklar 
özel testlerden geçmiş en başarılı çocuklar. Bu çocuklara termitler adı veriliyor ve eğitimlerine katkı da sağlanarak çocukların yaptıkları tüm etkinlikler
yıllar boyunca takip altına alınıyor. Çocuklardan geleceğin başkanı, dünya barışının getiricisi, yepyeni bir icadın mucidi gibi beklentiler var. Nihayetinde
ise bu çocuklar ortalamanın üzerinde bir başarı gösterse de aralarından beklenen kadar büyük bir kişi çıkmıyor.

Benzeri bir durum yoksul ve varlıklı ailelerin çocuklarını takip ederek yapılıyor. Çocuklar ilk okula başladıkları zamandan yani sıfır noktasından takip altına
alınıyor. Çocuklar birinci sınıfta benzer başarı gösteriyor ancak ikinci sınıfa geçtiklerinde aradaki makas biraz artmaya başlıyor. Zaman ilerledikçe zengin ailelerin
çocukları ile yoksul ailenin çocukları arasındaki başarı farkı büyüyor. Bu durumu inceleyen uzmanlar aradaki farkın yaz tatilinden kaynaklandığını ortaya koyuyor.
Zengin ailelerin çocukları çeşitli kurslarla, etkinliklerle eğitime devam ederken, yoksul ailelerin çocukları yaz tatilinde zamanlarını sokakta geçiriyor. Bu fark
gittikçe birikerek başarı farkı oluşturuyor.

Son örnek olarak ise Kanada hokey ligi verilebilir. Profesyonel liglerde oynayan en iyi oyuncular Ocak-Şubat-Mart doğumlu. Hokey kayıtlarının bu tarihte başlaması
yüzünden çocuklar bu aylarda kayıt oluyor ve bu aylarda doğmuş olan çocuklar sonraki aylarda doğan çocuklara göre daha gelişmiş vücuda sahip oluyor. Bu onları fazla
öne geçirmese de zamanla iyi oynadıklarını fark eden koçları onları daha fazla destekliyor ve yılın ilk aylarında doğan çocukların avantajı daha da artıyor. Bu fark
birikerek bir çocuğun profesyonel oyuncu olup olmamasına kadar ilerliyor.

Bu kitaptaki gibi değişik verilerin analiz edilerek çok farklı çıkarımlara ulaşılması çok etkileyici. Bu farklı verilerin analizi hepimiz için daha iyi bir dünya
yaratma yolundaki adımlarımızdan biri olabilir, belkide hepimizin yaptığı basit şeylerin analizi çok büyük sistemlere çok farklı katkılar sağlıyor olabilir.  Daha
analiz edilememiş tonla veri olduğunu ve insanlığın veri üretme hızının gittikçe arttığını düşünürsek, veri biliminin altın yıllarında olabileceğimizi düşünüyorum.
